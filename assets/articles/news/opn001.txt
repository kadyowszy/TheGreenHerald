#Boomerang ni Jenebelle P. Ilagan

“Laude na sana pero…”

Isa sa hangarin ng kabataang nagsisikap sa kanilang pag-aaral ang makapagtapos nang may karangalan, ngunit tila ang mismong pamantasan pa ang pumuputol sa pakpak at pangarap ng mga mag-aaral na makamit ang Latin honors na kanilang pinaghirapan dahil lamang sa isang marka.

Nakasaad sa kasalukuyang student handbook ng pamantasan na dapat ay hindi bababa sa 2.50 ang makukuhang marka ng isang mag-aaral sa kahit na anong asignatura upang makatanggap ng karangalan—pagpapatunay na umiiral pa rin ang mga hindi maka-estudyanteng polisiya sa unibersidad sa kabila ng paglalabas ng hinaing ng mga estudyanteng naapektuhan nito sa iba’t ibang social media sites.

Idagdag pa rito ang isyu ng hindi patas na pagbibigay ng marka ng ilang mga propesor na maka-ilang ulit nang naging usap-usapan sa iba’t ibang pages o groups sa Facebook. Patunay ito sa mga inilabas na ulat ng Harvard Graduate School at pag-feature ng Republic Asia na nagpapakita ng pananatili ng subjectivity sa grading system na ibinibigay sa mga estudyante.

Sa kabilang banda, makikita sa Unibersidad ng Pilipinas (UP) na hindi naman nakakahadlang sa pagpo-produce ng mahuhusay at de-kalidad na mag-aaral ang pagpapatupad ng minimum grade requirement upang makapagtapos ng may Latin honors. Sa katunayan, kinakailangan lamang na makakuha ng curriculum weighted average na 1.75 sa UP upang mapabilang sa listahan ng laude.

Taliwas na nga sa katagang “don’t let your grades define you” sa student portal ang mga aksyong isinasagawa ng pamantasan sa kanilang mga mag-aaral. Tila sila pa ang nangunguna sa pagbibigay depinisyon at pagkakait sa mga karangalang dapat naman talaga sa mga estudyante dahil sa isang palpak na sistema. Sa halip na maging bukas sa ganitong mga isyu, nananatiling pikit-mata ang Cavite State University at patuloy na nagpapaagos sa bulok na polisiyang sinasamba rin ng iba pang mga unibersidad.

Kaya dapat lamang na igiit ng mga estudyante ang kanilang karapatan at recognition na makapagtapos ng may Latin honors kung aabot naman ang kabuuan ng kanilang marka sa apat o higit pang taon—lalong-lalo ngayon na magkakaroon na ng rebisyon ng student handbook. Hindi na tayo dapat pang magpakulong sa mga, “ganito na kasi talaga,” na nakasanayan na nating sistema gayong tinatapakan naman nito ang ating karapatan.

Ngayong nakapagtakda na ng panibagong pangulo ng unibersidad, nararapat lamang na mabigyang-pansin din ang konsultatibong pag-uusap upang makabuo ng panibagong mga polisiya na tutugon sa hirap ng mga mag-aaral at mailabas na ang mas maka-estudyanteng student handbook—kung saan mananaig ang transparency sa mga tuntunin at polisiyang ipinapasa kaysa gawing prayoridad ang pagpapabango ng pangalan o imahe ng pamantasan. Kailanman ay hindi dapat ipagmalaki ang pagtatapyas sa pangalan ng mga estudyante mula sa honor roll at mas lalo nang hindi ito kahayagan ng pagiging premier global university.

Hindi na tayo dapat magpabulag sa mga mapaniil na polisiya dahil sapat na ang bilang ng mga estudyanteng naging biktima at nakapagtapos na bitbit ang lungkot at hinanakit dahil sa pagnanakaw ng pamantasan sa mga pagkilalang dapat nilang makamit. [G]